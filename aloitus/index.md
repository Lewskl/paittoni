---
title: Alkuvalmistelut
---

# Alkuvalmistelut

Tietokoneohjelmia voi kirjoittaa millä tahansa tekstieditorilla, kuten esimerkiksi Windowsin muistiolla.
Ohjelmien suorittamiseen tarvitaan kuitenkin erillinen ohjelma, Pythonin tapauksessa tulkki, joka muuttaa ohjelmakoodin tietokoneen ymmärtämään muotoon.
Python-tulkin voi asentaa omalle tietokoneelle tai sellaista voi käyttää verkossa.

## Pythonin asentaminen

Mikäli mahdollista, Python kannattaa asentaa omalle koneelle. Sen mukana tulee yksinkertainen editori, IDLE, jonka sisällä on helppo sekä kirjoittaa että suorittaa ohjelmia.
Monipuolisemmat editorit ehdottavat koodinpätkiä kirjoituksen perusteella, mikä voi aluksi haitata eri komentojen painamista mieleen.
Kokeneemmille ohjelmoijille toiminto on hyödyllinen, mutta aloittelijoille yksinkertainen IDLE sopii paremmin.

Esimerkiksi Mac-tietokoneissa saattaa olla jo Python asennettuna. Kyseessä on yleensä kuitenkin vanha versio, joten kaikkien kannattaa asentaa varmuuden vuoksi uusin versio.

Pythonin asennustiedostot löytyvät <a href="https://www.python.org/downloads/" target="_blank">Pythonin lataussivulta</a>. Windows-käyttäjät voivat vain painaa "**Download the latest version for Windows**"-tekstin alla olevaa isoa nappia. Mac- ja Linux-käyttäjät löytävät omat versionsa heti napin alapuolella olevista linkeistä. Latauslinkit löytyvät **Stable Releases** -listan ensimmäisestä kohdasta.

Kun olet ladannut asennusohjelman, suorita se. Oletusasetusten pitäisi sisältää kaikki tarvittavat ominaisuudet. Käynnistä-valikosta tai ohjelmalistasta pitäisi nyt löytyä "IDLE", "IDLE (Python 3.7 32-bit)" tai jokin vastaavanniminen ohjelma. Suorita ohjelma ja valitse avautuvan ikkunan yläreunasta **File** > **New File** tai paina Control + N. Näytöllä pitäisi nyt olla kaksi ikkunaa, kuten allaolevassa kuvassa.

<img src="{{ site.url }}/assets/images/idle-editor.png" alt="IDLE-editori" height="576px" width="576px"/>

Nyt olet valmis [kirjoittamaan ensimmäisen ohjelmasi](/helloworld/).

## En halua tai voi asentaa Pythonia tietokoneelleni, mitä teen?

<a href="https://repl.it" target="_blank">Repl.it</a> on hyvä ja ilmainen verkkopohjainen ohjelmointiympäristö. Kun olet rekisteröitynyt, sinua pyydetään antamaan joitakin tietoja itsestäsi. Jos et halua antaa tietojasi, valitse sivun yläosasta **skip**. Paina seuraavaksi "**Start coding now**" ja valitse listasta Python. Nyt sinun pitäisi nähdä allaolevan kaltainen editori.

<img src="{{ site.url }}/assets/images/replit-start.png" alt="Replitin editori" height="422px" width="864px"/>

Nyt olet valmis [kirjoittamaan ensimmäisen ohjelmasi](helloworld/).